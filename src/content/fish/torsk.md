# Torsk
Torsken har tre ryggfinner, to gattfinner, skjeggtråd, og er svakt overbitt. Fargen på rygg og kroppssider veksler etter tilholdssted og næring mellom grå, olivengrønn, brun eller rødbrun (for eksempel taretorsk) med mørkere marmorering. Buken er lysere, nesten hvit. Den blir opptil 180 cm lang og 55 kg tung. Det finnes mange ulike bestander av torsk, med stor variasjon i livshistorie og dermed også i størrelse og alder. For eksempel er torsken som finnes langs kysten (kalt kysttorsk) betraktelig mindre enn torsk som vandrer langt (ofte kalt skrei).


